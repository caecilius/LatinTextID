Hypothesis vorticum multis premitur difficultatibus. Ut planeta unusquisque radio ad solem ducto
areas describat tempori proportionales, tempora periodica partium vorticis deberent esse in
duplicata ratione distantiarum a sole. Ut periodica planetarum tempora sint in proportione
sesquiplicata distantiarum a sole, tempora periodica partium vorticis deberent esse in sesquiplicata
distantiarum proportione. Ut vortices minores circum saturnum, jovem et alios planetas gyrati
conserventur et tranquille natent in vortice solis, tempora periodica partium vorticis solaris
deberent esse aequalia. Revolutiones solis et planetarum circum axes suos, quae cum motibus vorticum
congruere deberent, ab omnibus hisce proportionibus discrepant. Motus cometarum sunt summe
regulares, et easdem leges cum planetarum motibus observant, et per vortices explicari nequeunt.
Feruntur cometae motibus valde eccentricis in omnes coelorum partes, quod fieri non potest, nisi
vortices tollantur.

Projectilia, in aere nostro, solam aeris resistentiam sentiunt. Sublato aere, ut sit in vacuo
Boyliano, resistentia cessat, siquidem pluma tenuis et aurum solidum aequali cum velocitate in hoc
vacuo cadunt. Et par est ratio spatiorum coelestium, quae sunt supra atmosphaeram terrae. Corpora omnia
in istis spatiis liberrime moveri debent; et propterea planetae et cometae in orbibus specie et positione
datis secundum leges supra expositas perpetuo revolvi. Perseverabunt quidem in orbibus suis per
leges gravitatis, sed regularem orbium situm primitus acquirere per leges hasce minime potuerunt.

Planetae sex principales revolvuntur circum solem in circulis soli concentricis, eadem motus
directione, in eodem plano quamproxime. Lunae decem revolvuntur circum terram, jovem et saturnum in
circulis concentricis, eadem motus directione, in planis orbium planetarum quamproxime. Et hi omnes
motus regulares originem non habent ex causis mechanicis; siquidem cometae in orbibus valde
eccentricis, et in omnes coelorum partes libere feruntur. Quo motus genere cometae per orbes
planetarum celerrime et facillime transeunt, et in apheliis suis ubi tardiores sunt et diutius
morantur; quam longissime distant ab invicem, ut se mutuo quam minime trahant. Elegantissima haecce
solis, planetarum et cometarum compages non nisi consilio et dominio entis intelligentis et potentis
oriri potuit. Et si stellae fixae sint centra similium systematum, haec omnia simili consilio
constructa suberunt Unius dominio: praesertim cum lux fixarum sit ejusdem naturae ac lux solis, et
systemata omnia lucem in omnia invicem immittant. Et ne fixarum systemata per gravitatem suam in se
mutuo cadant, hic eadem immensam ab invicem distantiam posuerit.

Hic omnia regit non ut anima mundi, sed ut universorum dominus. Et propter dominium suum, dominus
deus [ Pantokrator litteris Graecis: Pantokratwr] dici solet. Nam deus est vox relativa et ad
servos refertur: et deitas est dominatio dei, non in corpus proprium, uti sentiunt quibus deus est
anima mundi, sed in servos. Deus summus est ens aeternum, infinitum, absolute perfectum: sed ens
utcunque perfectum sine dominio non est dominus deus. Dicimus enim deus meus, deus vester, deus
Israelis, deus deorum, et dominus dominorum: sed non dicimus aeternus meus, aeternus vester, aeternus
Israelis, aeternus deorum; non dicimus infinitus meus, vel perfectus meus. Hae appellationes
relationem non habent ad servos. Vox deus passim2 significat dominum: sed omnis dominus non est
deus. Dominatio entis spiritualis deum constituit, vera verum, summa summum, ficta fictum. Et ex
dominatione vera sequitur deum verum esse vivum, intelligentem et potentem; ex reliquis
perfectionibus summum esse, vel summe perfectum. Aeternus est et infinitus, omnipotens et omnisciens,
id est, durat ab aeterno in aeternum, et adest ab infinito in infinitum: omnia regit; et omnia
cognoscit, quae fiunt aut fieri possunt. Non est aeternitas et infinitas, sed aeternus et infinitus; non
est duratio et spatium, sed durat et adest. Durat semper, et adest ubique, et existendo semper et ubique,
durationem et spatium constituit. Cum unaquaeque spatii particula sit semper, et unumquodque durationis
indivisibile momentum ubique, certe rerum omnium fabricator ac dominus non erit numquam, nusquam.
Omnis anima sentiens diversis temporibus, et in diversis sensuum, et motuum organis eadem est persona
indivisibilis. Partes dantur successivae in duratione, coexistentes in spatio, neutrae in persona
hominis seu principio ejus cogitante; et multo minus in substantia cogitante dei. Omnis homo,
quatenus res sentiens, est unus et idem homo durante vita sua in omnibus et singulis sensuum organis.
Deus est unus et idem deus semper et ubique. Omnipraesens est non per virtutem solam, sed etiam per
substantiam: nam virtus sine substantia subsistere non potest. In ipso3 continentur et moventur
universa, sed sine mutua passione. Deus nihil patitur ex corporum motibus: illa nullam sentiunt
resistentiam ex omnipraesentia dei. Deum summum necessario existere in consesso est: Et eadem
necessitate semper est et ubique. Unde etiam totus est sui similis, totus oculus, totus auris, totus
cerebrum, totus brachium, totus vis sentiendi, intelligendi, et agendi, sed more minime humano, more
minime corporeo, more nobis prorsus incognito. Ut caecus non habet ideam colorum, sic nos ideam non
habemus modorum, quibus deus sapientissimus sentit et intelligit omnia. Corpore omni et figura
corporea prorsus destituitur, ideoque videri non potest, nec audiri, nec tangi, nec sub specie rei
alicujus corporei coli debet. Ideas habemus attributorum ejus, sed quid sit rei alicujus substantia
minime cognoscimus. Videmus tantum corporum figuras et colores, audimus tantum sonos, tangimus tantum
superficies externas, olfacimus odores solos, et gustamus sapores: intimas substantias nullo sensu,
nulla actione reflexa cognoscimus; et multo minus ideam habemus substantiae dei. Hunc cognoscimus
solummodo per proprietates ejus et attributa, et per sapientissimas et optimas rerum structuras et
causas finales, et admiramur ob perfectiones; veneramur autem et colimus ob dominium. Colimus enim ut
servi, et deus sine dominio, providentia, et causis finalibus nihil aliud est quam fatum et natura. A
caeca necessitate metaphysica, quae utique eadem est semper et ubique, nulla oritur rerum variatio.
Tota rerum conditarum pro locis ac temporibus diversitas, ab ideis et voluntate entis necessario
existentis solummodo oriri potuit. Dicitur autem deus per allegoriam videre, audire, loqui, ridere,
amare, odio habere, cupere, dare, accipere, gaudere, irasci, pugnare, fabricare, condere,
construere. Nam sermo omnis de deo a rebus humanis per similitudinem aliquam desumitur, non
perfectam quidem, sed aliqualem tamen. Et haec de deo, de quo utique ex phaenomenis disserere, ad
philosophiam naturalem pertinet.

Hactenus phaenomena caelorum et maris nostri per vim gravitatis exposui, sed causam gravitatis nondum
assignavi. Oritur utique haec vis a causa aliqua, quae penetrat ad usque centra solis et planetarum,
sine virtutis diminutione; quaeque agit non pro quantitate superficierum particularum, in quas agit
(ut solent causae mechanicae) sed pro quantitate materiae solidae; et cujus actio in immensas distantias
undique extenditur, decrescendo semper in duplicata ratione distantiarum. Gravitas in solem
componitur ex gravitatibus in singulas solis particulas, et recedendo a sole decrescit accurate in
duplicata ratione distantiarum ad usque orbem saturni, ut ex quiete apheliorum planetarum manifestum
est, et ad usque ultima cometarum aphelia, si modo aphelia illa quiescant. Rationem vero harum
gravitatis proprietatum ex phaenomenis nondum potui deducere, et hypotheses non fingo. Quicquid enim
ex phaenomenis non deducitur, hypothesis vocanda est; et hypotheses seu metaphysicae, seu physicae, seu
qualitatum occultarum, seu mechanicae, in philosophia experimentali locum non habent. In hac
philosophia propositiones deducuntur ex phaenomenis, et redduntur generales per inductionem. Sic
impenetrabilitas, mobilitas, et impetus corporum et leges motuum et gravitatis innotuerunt. Et satis
est quod gravitas revera existat, et agat secundum leges a nobis expositas, et ad corporum caelestium et
maris nostri motus omnes sufficiat.

Adjicere jam liceret nonnulla de spiritu quodam subtilissimo corpora crassa pervadente, et in iisdem
latente; cujus vi et actionibus particulae corporum ad minimas distantias se mutuo attrahunt, et
contiguae factae cohaerent; et corpora electrica agunt ad distantias majores, tam repellendo quam
attrahendo corpuscula vicina; et lux emittitur, reflectitur, refringitur, inflectitur, et corpora
calefacit; et sensatio omnis excitatur, et membra animalium ad voluntatem moventur, vibrationibus
scilicet hujus spiritus per solida nervorum capillamenta ab externis sensuum organis ad cerebrum et a
cerebro in musculos propagatis. Sed haec paucis exponi non possunt; neque adest sufficiens copia
experimentorum, quibus leges actionum hujus spiritus accurate determinari et monstrari debent.
